# Sadist 3: Prawdziwi zabójcy - demo

Copyright 2012 Zombie Mastah (gadz.pl)

Autor: Grzegorz Drozd

## 1. Wstęp

Najważniejsza informacja dla graczy jest taka, że jest to niedokończona gra, 
za co wszystkich bardzo przepraszam :). I pewnie taka zostanie, ale o tym 
niżej...

Tekst ten adresuję głównie do ludzi, którzy znają już Sadist 2. Niemniej, 
jeśli nigdy nie widzieliście Sadist 2, to także zapraszam do przeczytania 
poniższego tekstu, bo zawiera trochę istotnych informacji.


Pisałem to przez około rok bardzo intensywnie (w 2006 roku). Plan był świetny, 
wszystko było obmyślone i miała to być naprawdę o wiele lepsza gra niż Sadist 
2. Niestety życie okazało się okrutne i nie dałem rady ukończyć gry. Zabrakło 
czasu, chęci i cierpliwości. Pojawiły się nieoczekiwane komplikacje, a nadmiar 
tworzenia przerósł moje zainteresowanie i wolny czas. Zwyczajnie, nie dałem 
rady skupić się na tym jednym projekcie. A musicie mi wierzyć, że pisałem to 
wszystko zupełnie sam, sam też tworzyłem grafikę, wiele dźwięków i musiałem 
też opierać się na własnych pomysłach i planach. Bardzo też dziękuję 
wszystkim, którzy wysyłali swoje pomysły przez stronę sadist.art.pl. Niektóre 
się bardzo przydały.

Zgodnie z moim planem, Sadist 3 miał być wielką niespodzianką dla fanów Sadist 
2. Po kilku latach przerwy miała pojawić się nowa strona gry (grafika do niej 
częściowo była przygotowana), a w nowym dziale pod tytułem Sadist 3 miała 
pojawić się pełna, ukończona gra do pobrania dla wszystkich. W dalszej 
perspektywie był też pomysł na koszulki z logo Sadist (pewnie sprzedaż przez 
stronę). Były też pewne plany (częściowo napoczęte rozmowami), żeby S3 został 
wydany w pudełku i sprzedawany lub dodawany do gazety. Jedno z polskich 
wydawnictw mogło się tym zająć, chociaż nie było to pewne.
Jak już wyżej pisałem, plan się nie powiódł. Projekt poszedł w odstawkę, sam 
też miałem sporą przerwę w pisaniu gier. Potem coraz mniej chciało mi się do 
tego wracać i wszystko się zakurzyło i zestarzało, zanim jeszcze zostało 
skończone. Wiele razy chciałem skończyć to lub dać choćby demo, ale gra miała 
parę rażących błędów, które nie pozwalały mi na oddanie jej w ręce 
użytkowników. Czas leciał, ja się zestarzałem, projekt zaczął umierać i Sadist 
3 stał się tylko niespełnionym marzeniem...

Jednak przyszedł taki dzień, kiedy olśniło mnie i naprawiłem najgorszy błąd, 
kilka mniejszych i postanowiłem oddać wszystkim chętnym tyle, ile udało mi się 
stworzyć. Grze wiele brakuje, ale jednak da się przecież jakoś pograć!

W związku z powyższym oświadczam, iż:
- Grafika jest niedorobiona, bo nie wszystko zostało poprawione z wersji 
roboczej na wersję końcową (i w niektórych miejscach zauważycie to bardzo 
wyraźnie).
- Animacje postaci są niedopracowane i jest ich dość mało. W drużynie 
'żołnierze' brakuje części animacji.
- Tekstury terenów oraz obiekty na terenie są w zasadzie robocze. Nie zdążyłem 
ich dopracować. Można je uzupełnić o swoje własne, dodając nowe pliki w 
formacie TGA do właściwych katalogów. Polecam pogrzebanie po katalogach gry.
- Nie wszystkie opcje działają prawidłowo, a niektóre nie działają wcale.
- Gra może się czasem wywalić jakimś błędem i bardzo za to przepraszam. Jednak 
powinno się to zdarzać raczej rzadko. Przyspieszyć błędy może bardzo częste 
rozpoczynanie nowej gry (kiedy zostaje zbudowany losowy teren). W którymś 
momencie brakuje pamięci (są jakieś wycieki). Raz na 10 gier warto grę po 
prostu zamknąć i otworzyć jeszcze raz.
- Jest kilka programów pomocniczych (znajdziesz w głównym katalogu z grą). Nie 
są one zbyt efektowne, mogą też zawierać błędy, ale pozwalają na tworzenie 
różnych dodatkow w grze. Opis niżej.
- Niektóre pomysły nie zostały w ogole zrealizowane, dlatego możecie zauważyć 
pewne braki w stosunku do Sadist 2, który był bardzo dopieszczony.
- Zapis/odczyt terenów powinien działać, ale różnie to bywa. Z graniem w misje 
jest jeszcze gorzej. Wiele tam nie działa. Nie ma też żadnych sensownych 
misji. Dlatego można uznać, że tego elementu gry w ogóle nie ma.
- Gra ma problemy z prędkością na słabszych sprzętach. Nawet na mocniejszych, 
jeśli na ekranie będzie bardzo wiele się działo, można zauważyć spowolnienie. 
Szczególnie jeśli ilość postaci na ekranie zacznie przewyższać kilkadziesiąt. 
Przykro mi, nawaliłem :)
- Gra jest przygotowana do innych wersji językowe. Wersja angielska była w 
planie i może kiedyś jeszcze powstanie... Żałuję, że od razu takiej nie 
zrobiłem.
- Gra nie została przetestowana w wielu różnych środowiskach, więc nie daję 
gwarancji, że zawsze i wszędzie zadziała. W Windows XP działa poprawnie.

Życzę jednak jakiejś przyjemności z gry, chociaż wiem, że możecie też poczuć 
rozczarowanie. Mam nadzieję, że chociaż trochę się nacieszycie.


## 2. Kilka porad w graniu

* Zasady gry pozostały niezmienione. Robisz co chcesz i jak chcesz.

Jednak zauważysz na pewno, że większości broni nie ma. Nie jest to jednak 
niedoróbka w grze, a nowy pomysł. Na wszystko trzeba sobie zapracować. Po 
wybraniu ikony niedostępnej broni przeczytasz w menu informacje o tym, ile 
punktów, trupów i paczek potrzebujesz jeszcze, żeby to odblokować. Punkty 
dostajesz niemalże za wszystko, więc zdobywaj jak chcesz. Trupy - zliczane są 
wszystkie zabicia. Paczki to nowość. Spadające z nieba paczki (w opcjach warto 
zwiększyć ich częstotliwość do max) są głównie dla postaci w grze. Jednak 
żółta paczka z czerwonymi kropkami jest dla gracza. Aby ją wziąć najedź 
kursorem myszy na nią i przytrzymaj shift (ten sam, który służy do 
przenoszenia postaci). Zbierzesz tak paczkę. I należy je zbierać właśnie po 
to, by odblokowywać bronie. Uważaj, bo postaci chętnie ci je zabiorą!

Jest też trick dla niecierpliwych graczy. Zdradzę go teraz, ale jeśli nie 
chcecie i lubicie wyzwania, to po prostu nie czytajcie i nie używajcie :).
W głównym menu gry ustaw kursor na środku ekranu (tam, gdzie jest świecące 
logo Sadist 3) i wciśnij jednocześnie lewy i prawy klawisz myszy oraz spację. 
Pojawi się okno do wpisywania tekstu. Napisz tam tak: GIVEMEALLWEAPONS 
(wielkimi literami). Wszystkie bronie zostaną odblokowane!
Odblokowanie działa tylko na bieżącą sesję gry. Czyli po zamknięciu gry i 
włączeniu, znowu trzeba zbierać punkty i paczki. Można wpisać kod ponownie. 
Punkty i reszta wyników zapisywana jest w konfiguracji, więc zdobyte punkty 
nie przepadają po zamknięciu gry!

* Teren składa się z dwóch warstw. Jedna z nich to to, co widzisz. Możesz na 
niej rysować co chcesz. Druga to tzw. maska. To od niej zależy, czy postać w 
tym miejscu stanie, czy spadnie, albo czy pocisk wybuchnie. Zwykle podczas 
rysowania terenu rysuje się jednocześnie maska i obraz i działa to najlepiej. 
Jednak można przełączyć tryb rysowania na samą maskę lub sam obraz. Dzięki 
temu można np. zrobić drzewo, obok którego postaci będą przechodzić. Wszystko 
to jest do ustawienia w dolnym menu w podmenu dotyczącym rysowania. Maska może 
mieć różne odcienie, które są jednocześnie "twardością" terenu w tym miejscu.

* Na początku trzeba skonfigurować grę programem Setup.exe. Przy tej okazji 
przejrzyjcie sobie klawiszologię, którą też można zmienić. Przyda wam się na 
pewno w czasie grania.
W setupie można zmienić rozdzielczość ekranu. Niestety jednak, dość 
krótkowzrocznie, stworzyłem tę grę dla rozdzielczości 640x480. I tak wygląda i 
działa najlepiej. Można ją zwiększyć, jednak ekran się nie przeskaluje, a 
jedynie rozszerzy się widok terenu. Nie jest to najlepsze rozwiązanie, więc go 
wam nie polecam. Starajcie się nie zmieniać tej rozdzielczości, jeśli wam nie 
przeszkadza. Na pełny ekran gra działa nieźle, ale można też włączyć w oknie. 
Zmiana ustawień dotyczących głębi kolorów tekstur też nie jest zalecana. Przy 
większych rozdzielczościach może być zauważalne pewne spowolnienie działania 
gry. Niestety.

* Przyjrzyj się działaniu postaci w grze. Nie są już takie bezbronne i głupie, 
jak w Sadist lub Sadist 2. Potrafią biegać, skakać, zbierać paczki, strzelać, 
walczyć między sobą oraz z kursorem myszki (można to wyłączyć w opcjach). Ich 
działanie jest bardzo rozbudowane, poświęciłem temu kupę czasu. Pobawcie się z 
nimi, można naprawdę wiele zobaczyć w różnych sytuacjach! Zobaczcie jak 
postaci reagują same na siebie w różnych sytuacjach, np. gdy jedna z nich się 
pali, lub w tłumie jednej drużyny ktoś oberwie od przedstawiciela drużyny 
wrogiej... Albo jak wybierają paczki z dodatkową bronią, starając się nie 
zużyć wszystkiego naraz.

* Większość broni służy do strzelania. Pomocy może wymagać obsługa miny na 
sznurku. Aby ją postawić należy wcisnąć przycisk myszki na fragmencie terenu, 
a potem przeciągnąć mysz w puste miejsce. W miejscu pierwszego kliknięcia 
pojawi się zaczep liny, a w miejscu puszczenia guzika myszy pojawi się mina 
przytwierdzona do tego zaczepu. Minę można używać pod wodą jak i nad wodą!

* W grze jest czas. Czas, który wpływa na wygląd nieba. Zgodnie z czasem 
pojawia się słońce i księżyc. O ile nie jest zasłonięte przez chmury. Możesz 
dodać chmury w dolnym menu, ale zanim się pojawią minie trochę czasu. Można to 
przyspieszyć zwiększając lekko prędkość wiatru, który przyniesie nowe chmury. 
Czas można dowolnie przestawiać w tym samym menu.

* Dodatkowe programy załączone do gry:
S3EdPost.exe - edytor postaci.
Pozwala na złożenie obrazków z animacjami postaci, dźwięków i ustawień w jeden 
plik, który odczytywany jest potem w grze jako drużyna (wybór w menu głównym 
gry).

S3EdScen.exe - edytor scenariuszy.
Pozwala na stworzenie nowego scenariusza, czyli kompletu składającego się na 
wygląd tworzonych losowo terenów: obiekty stawiane na terenie, tekstura, 
kolory tła i kilka dodatkowych ustawień. Pamiętaj, że użyte tekstury czy 
obiekty muszą być potem w katalogach z odpowiednimi plikami, aby gra po 
wczytaniu scenariusza nie zwróciła błędu.

S3EdMis.exe - edytor misji.
Pozwala na tworzenie nowych misji, które potem można przechodzić w grze. Jak 
pisałem wyżej, misje nie są dokończone, więc tu wiele się nie zdziała. Ale 
próbować można :)

S3postani.exe - edytor animacji postaci.
Przydatne do tworzenia postaci. Pozwala na stworzenie dowolnej animacji 
postaci poprzez animowanie wektorowej postaci, na którą nakładane są małe 
obrazki reprezentujące różne części ciała. W ten sposób zostały stworzone 
animacje, które widzisz w grze. Stworzoną animację zapisuje się w pliku TGA, 
który potem można użyć w edytorze postaci.


## 3. Co, kto i jak?

Sadist 3 został w pełni napisany przeze mnie. Jednak nie jestem jedyną osobą, 
która zrobiła to wszystko.

Kilka obrazków w informacjach o autorach gry stworzonych zostało przez Krzyśka 
Kucharza. W planie było dość efektowne intro w 3D na początku gry. Z 
pierwszych prób powstało parę screenów, które możecie tam zobaczyć. Niestety 
intro też nie zostało nigdy ukończone.

Muzyka w grze to zasługa zespołu Pro-Creation, w którym wokalistą jest mój 
kumpel Fater. W tle cały czas słychać kawałki z płyty "Pro(mo)-Creation" 
(2005), którą można pobrać z ich strony: http://pro-creation.com.pl/ . Przez 
tę stronę można też kupić pierwszą pełną płytę zespołu "Prosiak4Life", z 
której jeden kawałek w grze słychać, kiedy otworzy się listę autorów z 
głównego menu.

Dźwięki częściowo mojego autorstwa, częściowo z innych gier. Głosy 
"Chińczyków" to wrzaski XaNa.

Tekstury z różnych źródeł, nie wiem sam z jakich ;).


## 4. Zakończenie

Mam nadzieję, że powyższy tekst trochę wyjaśni każdemu. Jeśli komuś z was chce 
się coś dorobić do gry, to bardzo zachęcam. Nie twierdzę, że Sadist 3 ma 
szanse na powtórkę szczytów Sadist 2. Cieszę się, że S2 był dość popularny i 
trochę ludzi w to grało, wspierając mnie na różne sposóby. Sadist 3 miał szanse
być lepszy, ale raczej będzie tylko lekkim liźnięciem tego, czym miał się 
stać. Pewnie zainteresuje głównie tych, którzy grali w Sadist 2 i Sadist. 
Chciałbym, żeby chociaż lekko zrekompensował oczekiwania na nową część gry (o 
którą pytaliście mnie setki razy) i wzbudził trochę wspomnień. Młodzi gracze, 
którzy w czasach Sadist 2 byli zbyt mali na takie gry, zapewne nie docenią w 
ogóle Sadist 3, twierdząc (co już raz usłyszałem), że to najbrzydsza gra na 
świecie. Ale co tam. Zawsze liczyło się zabijanie, a nie piękna grafika! Kto 
chce, ten gra!

Wszyscy, którzy mają ochotę coś powiedzieć o wrażeniach dotyczących Sadist 3, 
mogą pisać do mnie maile lub wpisywać się w komentarzach do gry na stronie 
https://gadz.pl/sadist-3 .

Miłego zabijania życzy autor. I dzięki za wsparcie przez tamte lata, kiedy S2 
miał swoje pięć minut!

### Grzegorz "GAD" Drozd, 2012-11-14
